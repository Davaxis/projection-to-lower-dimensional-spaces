Iron Maiden (svenska: Järnjungfru) är ett engelskt heavy metal-band som bildades den 25 december 1975 av Steve Harris, basist och huvudsaklig låtskrivare.
Bandet är ett av de mest inflytelserika och framgångsrika inom musikgenren heavy metal och har sålt cirka 100 miljoner album. Bandet har givit ut sjutton studioalbum, elva livealbum, sju samlingsalbum, fyra samlingsboxar, cirka femton DVD eller VHS med konsertinspelningar samt cirka 40 singlar. Bandet har alltid turnerat flitigt och har gjort cirka 2200 konserter och varit huvudakt på flera stora festivaler som Ozzfest, Rock in Rio, Download Festival, Monsters of Rock och Sweden Rock Festival.Iron Maidens låtar är ofta progressiva med mycket melodier och tempobyten, och texterna har ofta ett skönlitterärt, historiskt eller filmiskt tema, som exempelvis Where Eagles Dare, The Trooper, To Tame a Land, Aces High, Rime of the Ancient Mariner, Alexander the Great, Sign of the Cross, Lord of the Flies och The Clansman. Bland deras kändaste låtar är Run to the Hills, The Number of the Beast och Fear of the Dark.
Sedan albumdebuten 1980 har bandet haft tre olika sångare, fyra olika gitarrister och två olika trummisar. Innan albumdebuten förekom ytterligare tretton kortvariga medlemmar. Den mest långvariga banduppsättningen har varit Bruce Dickinson (sång 1981–1993 + 1999–idag), Steve Harris (bas 1975–idag), Dave Murray (gitarr 1976–1977 + 1978–idag), Adrian Smith (gitarr 1980–1990 + 1999–idag) Janick Gers (1990–idag) Nicko McBrain (trummor 1982–idag).
= The Early Days (1975–1979) =
= Pubband i Östra London (1975–1977) =
Iron Maiden bildades i London på juldagen 1975 av Steve Harris, som tidigare spelat i banden Gypsy Kiss och Smiler på stadens pubscener. Harris hade blivit alltmer missnöjd med att hans tidigare band antingen inte ville eller inte kunde spela hans mer progressiva kompositioner och bestämde sig därför att bilda ett eget band. Han ägnade lång tid under 1975 åt att hitta bandmedlemmar genom annonser och tidigare kontakter. Den första uppsättningen av Iron Maiden bestod av Harris på bas, Dave Sullivan och Terry Rance på gitarr, Ron "Rebel" Matthews på trummor och Paul Day på sång. Harris tog bandnamnet efter det fiktiva medeltida tortyrinstrumentet järnjungfru och designade själv bandloggan.Bandet spelade inledningsvis många covers för att få pubspelningar, som Smoke on the Water av Deep Purple, Jailbreak av Thin Lizzy, men ambitionen var redan från starten att fokusera på egna låtar. Harris, som länge var ensam låtskrivare, ville blanda tung och aggressiv hårdrock med mycket melodier och tvåstämmiga gitarrer, progressiva tempobyten och snabba solon. Bland de första Iron Maiden-låtar fanns tidiga versioner av Iron Maiden, Prowler, Transylvania, Wrathchild och en långsammare version av Purgatory som hette Floating. De första spelningarna gjordes i maj 1976, och bandet spelade sedan ofta live på barer och pubar runtom i London och England.Efter cirka tjugofem pubspelningar med Day som sångare ersattes han av Dennis Wilcock från Smiler, eftersom Day ansågs sakna tillräckligt med energi och självförtroende på scenen. Enligt Harris var Day den tekniskt bättre sångaren, men Wilcock hade en överlägsen karisma. Wilcock var influerad av KISS och tillförde ett ökat showelement i konserterna. Han var sminkad med en stor stjärna runt ansiktet, i likhet med Paul Stanley och använde sig av rekvisita och utklädnad. Under låten Prowler bar han trenchcoat som en blottare, och vid en annan konsert klädde han ut sig till vampyr och låtsades bita gitarristen i halsen under ett solo. Under låten Iron Maiden införde han rutinen att dra ett svärd över munnen och spotta teaterblod.Eftersom varken Rance eller Sullivan höll måttet som sologitarrist rekryterades Dave Murray i december 1976, och tanken var att bandet skulle ha tre gitarrister. Detta uppskattades inte av Rance och Sullivan, och eftersom de inte heller ansågs vara helhjärtat engagerade i bandet valde Harris att ersätta båda två med Murray som ensam gitarrist.För att förverkliga Harris kompositioner krävdes ändå en andre gitarrist, och under 1977 rekryterades Bob Sawyer från den lokala pubscenen. Sawyer tog sig artistnamnet Bob Angelo och började snart rivalisera med Dave Murray om vem som spelade bäst gitarr, vilket ledde till ett gräl med Harris som resulterade i att han lämnade bandet.Efter en pubspelning blev bandet kontaktade av en representant för RCA Records som ville boka dem för en PR-spelning där flera andra skivbolagsrepresentanter skulle närvara. Men när hon insisterade på att de skulle inkludera fler "kommersiella" covers i låtlistan, sluta med rekvisitan och anta en punkigare image med kort hår refuserade de erbjudandet. Bandet fick sedan liknande råd från andra skivbolag om att sluta med den långhåriga hårdrockstilen och fokusera mer på det punkiga, vilket de resolut vägrade.Dave Murray fick sparken  efter att ha kommit på kant med Dennis Wilcock, och Steve Harris ville inte förlora Wilcock som sångare. Murray anslöt då till sitt gamla band Urchin, som frontades av hans barndomsvän Adrian Smith. Efter att ha förlorat båda sina sologitarrister beslutade sig Harris för att pröva en helt ny uppsättning och rekryterade Terry Wrapham på gitarr och Tony Moore på keyboard. Denna uppsättning blev högst tillfällig och gjorde bara en enda spelning, då även trummisen Matthews plötsligt uteblev och ersattes av Thunderstick (senare i Samson). Både Wrapham och Thunderstick var hårt sminkade i KISS-stil, och Thunderstick var drogad och bråkade med publiken. Harris var mycket missnöjd med spelningen och ville starta om bandet med Doug Sampson på trummor, men sångaren Wilcock gillade de nya medlemmarna som delade hans influenser från KISS och Alice Cooper och han ansåg att Harris hade ett för dominerande ledarskap. Det ledde till att Wilcock lämnade Iron Maiden och Harris fick börja om med att söka medlemmar. Harris vände sig omedelbart till Dave Murray igen, som genast återvände.
= NWOBHM och The Green Goddess (1978) =
Medan ett noggrant sökande pågick efter en ny sångare repeterade bandet som trio under sommar och höst 1978, och Harris skrev nya låtar som Another Life, Sanctuary och Drifter. Under en hårdrockskväll på en pub i Leytonstone blev de presenterade för Paul Di'Anno, och i november fick han jobbet som sångare efter en audition då han sjungit Prowler och Iron Maiden.Bandet började åter igen boka pubspelningar och utomhusfestivaler och publiksiffrorna växte markant med varje framträdande, med flera publikrekord på Londons mindre klubbscener. Gage-pengarna investerades i scenshowen med ljus, ljud och pyroteknik. Vid denna tid skapades bandets ständiga maskot Eddie, som ursprungligen var en mask i papier-maché som satt ovanför trumsetet och spydde ut rök eller blod under låten Iron Maiden. Som andragitarrister passerade Paul Cairns (med artistnamnet Mad Mac), Paul Todd och Tony Parsons.Tidningen Sounds skrev en tidig recension av Iron Maidens liveframträdande, och reportern omnämnde dem som det bästa bandet han sett den kvällen. I Sounds gjorde bandet även sin första riktiga fotosession. Under den här tiden hade bandet även skaffat sin första riktiga turnébuss, då Harris hade lånat 3000 pund av sin faster för att köpa en tre ton tung buss som bandet döpte till The Green Goddess. Tack vare artikeln i Sounds hade Iron Maiden börjat bli kända även utanför London, och de kunde nu få spela även på andra orter i landet. De övernattade oftast i The Green Goddess eftersom de inte hade råd med hotell.Bandet hade fått en trogen publik i London, och en av de största beundrarna var Keith Wolford som senare skulle komma att sköta bandets fanclub under många år. Han var den förste person som bar en Iron Maiden-tröja, som han gjort själv utifrån Dave Murrays låt Charlotte the Harlot med texten "Charlotte Rules Ok". Han fick därför bli den som formgav den första officiella tröjan, en röd t-shirt med Iron Maidens logga i svart text.
För att göra en demo för konsertbokningar bokade bandet in sig i den lilla studion Spaceward i Cambridge, och de hade bara råd med en 24-timmarssession på nyårsafton 1978 då studion stod ledig. De hann spela in fyra låtar: Iron Maiden, Invasion, Prowler och Strange World. De hade just då inte råd att köpa mastertapen för senare redigering eller extra pålägg, och när de återvände två veckor senare hade studion raderat den. De gav demon till hårdrocks-dj:n Neil Kay, som myntat begreppet New Wave of British Heavy Metal (NWOBHM), och låten Prowler började klättra på hans klubblista. Under hösten 1979 fick Iron Maiden även sina managers Rod Smallwood och Andy Taylor.
= The Soundhouse Tapes (1979) =
I oktober 1979 bjöd Rod Smallwood in flera stora skivbolag som EMI, CBS, A&M och Warner Bros till bandets utsålda spelning på Londons berömda Marquee Club. Varken CBS, Warner Bros eller A&M visade något intresse, men representanten för EMI, John Darnley, skrev till sin chef Brian Shepherd att denne snarast måste komma och se Iron Maiden spela. Det gjorde han tio dagar senare, och erbjöd Iron Maiden ett skivkontrakt.I väntan på det utlovade kontraktet, som drog ut på tiden, beslutade Iron Maiden att på egen hand släppa en EP i limiterad sjutumsvinyl på 5000 exemplar. Skivan bestod av låtarna Prowler, Invasion och Iron Maiden från den tidigare demo de spelat in i Cambridge, och fick titeln The Soundhouse Tapes efter rockklubben där låtarna fått sitt stora genomslag i London. EP:n gjordes i första hand inte i kommersiellt syfte utan var avsedd som en limiterad souvenir för 1,20 pund åt den tidigaste fanskaran i Östra London, och distribuerades av fanklubben via Keith Wilfort. Som omslag användes ett färgfoto från en konsert, föreställande en barbröstad Paul Di'Anno med näven i luften - ett foto taget av en stamgäst på Soundhouse. Harris textade själv omslaget för hand. Skivan gavs ut 9 november 1979 och alla 5000 exemplar sålde slut på två veckor. Det ledde till ett ökat intresse från skivbolagen, då ungdomar frågade efter den slutsålda skivan i butikerna. HMV och Virgin erbjöd att trycka skivan i stora upplagor, men Iron Maiden tackade nej till detta för att istället bevara skivans speciella innebörd för de tidiga fansen. EMI ordnade nu det färdiga skivkontraktet på tre garanterade studioalbum med 50 000 pund i förskott och betalade inspelningskostnader. Kontraktet signerades av Harris, Murray, Di'Anno och Thompson. Inför albuminspelningen behövdes en ny gitarrist och först tillfrågades Adrian Smith, men han tackade nej eftersom han själv också fått skivkontrakt med sitt band Urchin. Då satte bandet in en annons i musiktidningen Melody Maker och värvade Dennis Stratton. Eftersom Doug Sampson ofta var sliten och sjuk av de allt fler klubbspelningarna fick han sparken och ersattes av Dennis Strattons kompis Clive Burr.Rod Smallwood och Andy Taylor skapade samtidigt ett eget skivbolag och managementbolag för att kunna stödja Iron Maiden helt och hållet. Bolaget döptes till Sanctuary Records efte