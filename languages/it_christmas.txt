Nightmare Before Christmas (Tim Burton's The Nightmare Before Christmas) è un film d'animazione del 1993 diretto da Henry Selick, ideato e co-prodotto da Tim Burton, per conto della Touchstone Pictures (di proprietà della The Walt Disney Company) e da Skellington Pictures, e distribuito dalla Buena Vista International.
Scritto da Caroline Thompson, la trama vede protagonista Jack Skeletron, re delle zucche della Città di Halloween, che decide di dare una svolta alla sua vita per capire cos'è il Natale. Il cast vocale è composto da Chris Sarandon, Catherine O'Hara, Ken Page e William Hickey.
Il film ha riscosso un successo sia critico che finanziario, incassando $ 91 milioni dalla sua uscita iniziale e divenendo un film di culto. È stato nominato all'Oscar per i migliori effetti speciali, il primo per un film d'animazione. Da allora il film è stato ristampato dalla Walt Disney Pictures e ripubblicato ogni anno in Disney Digital 3-D dal 2006 al 2009, diventando così il primo film d'animazione in stop-motion interamente convertito in 3D.
= Trama =
Il Paese di Halloween è un mondo immaginario nel quale vivono tutti i mostri della festività (zombi, lupi mannari, streghe etc.) governati da Jack Skeletron, il re delle zucche, un alto scheletro vivente vestito con uno smoking nero. Tutto ruota intorno alla festa del 31 ottobre, i cui preparativi durano l'intero anno e ai quali ogni abitante partecipa con vivo entusiasmo. L'unico che al contrario inizia a perdere interesse per Halloween è proprio lo stesso Jack, il quale comincia ad essere stufo di dedicare la sua esistenza solo a spaventare. Mentre vaga sconsolato nel cimitero del paese, osservato da Sally, una bambola di pezza vivente segretamente innamorata di lui, il re del paese si perde nel bosco insieme al suo cane fantasma Zero.
Allo spuntare dell'alba, Jack si ritrova in uno spiazzo circondato da alberi con delle porte incise sul tronco, ognuna rappresentante un diverso simbolo delle festività. Jack è particolarmente attratto dalla porta raffigurante di un albero di Natale e, non appena la apre, viene risucchiato in un luogo pervaso da un'aria di gioia e ricco di neve, luci e colori. Si tratta della città del Natale, governata proprio da Babbo Natale che ogni anno si prepara in vista del 25 dicembre.
Tornato nella città di Halloween, Jack chiama gli abitanti per un incontro, mostrando loro gli oggetti che caratterizzano il Natale, ma i cittadini non riescono ad afferrare il messaggio, guardando quei manufatti con gli occhi di un abitante di Halloween. A Jack non resta altro che spiegare loro il Natale nell'unico modo in cui possono capirlo: racconta che lì il capo ha una voce profonda, delle chele al posto delle mani, vola in cielo con una slitta trainata da animali mostruosi e si fa chiamare Babbo Nachele. Dispiaciuto dall'incapacità dei suoi amici di capire il Natale, Jack si chiude in casa e inizia a fare vari esperimenti per capirlo fino in fondo, giungendo alla conclusione che per riuscire capirlo, deve organizzarlo anche lui. Di conseguenza, decide per quell'anno di sostituirsi a Babbo Natale e assegna quindi precisi compiti ad ogni abitante per far sì che la festa diventi anche la loro.
Sally tuttavia, ha una premonizione spaventosa circa il piano di Jack e tenta di convincerlo a ripensarci. Ma il re di Halloween è troppo entusiasta per darle ascolto e le affida anzi il compito di cucirle un vestito da Babbo Natale. Jack ingaggia inoltre Vado, Vedo e Prendo, tre bambini mostruosi e servi del Bau Bau, mostro reietto e odiato da tutti gli abitanti perché malvagio, affinché rapiscano Babbo Natale, in modo da portare i doni al posto suo. Jack gli raccomanda inoltre di non fare parola di questo al loro padrone e di trattare Babbo Natale con la massima cura. Le tre pesti tuttavia, dopo aver rapito Babbo Natale, lo portano nella tana del Bau Bau, un mostro con le sembianze di un grosso sacco di iuta animato, che lo imprigiona nella sua casa e intende mangiarlo.
La sera della vigilia, Jack, vestito da Babbo Natale, si prepara a consegnare i regali ai bambini del mondo sulla sua slitta-bara trainata da renne scheletriche. Sally tenta di nuovo di fermarlo, creando una fitta nebbia con dell'alito di Rospo, ma il cane fantasma di Jack guida la slitta del padrone attraverso la nebbia con il suo naso luminoso.
Purtroppo i piani di Jack non vanno come previsto. Infatti i regali preparati dai cittadini di Halloween, che avendo frainteso il significato del Natale, credono significhi regalare cose spaventose, si rivelano troppo pericolosi e macabri e Jack viene bersagliato dalla controaerea militare, per porre fine alle attività di quel falso Babbo Natale. Jack quindi precipita con slitta e viene creduto morto dai suoi cittadini.
Il mondo reale si rallegra per aver abbattuto l'impostore, ma viene comunque annunciato che, se non si troverà il vero Babbo Natale, la festa verrà cancellata. Nel mentre Sally, tentando di liberare Babbo Natale viene anch'essa catturata dal Bau Bau. Intanto Jack (che è sopravvissuto allo schianto e ed è atterrato in un cimitero) realizza affranto l'insensatezza del suo sogno e il fallimento del suo Natale. Inizialmente sconsolato, Jack capisce che lui è il re delle zucche e che tutti i guai che ha portato con il suo gesto sono stati dopotutto degni di lui, promettendo di organizzare d'ora in poi gli Halloween più spaventosi di sempre. Tuttavia prima desidera rimediare al suo errore e salvare il Natale.
Corre quindi alla città di Halloween per liberare il vero Babbo Natale e Sally. Entrato nella tana del Bau Bau, libera i due e il mostro tenta di ucciderlo con delle trappole che però l'agile Jack schiva facilmente. Il Bau Bau tenta la fuga ma Jack afferrando un filo pendente del suo sacco, lo scuce completamente e lo uccide. Jack si scusa con Babbo Natale che, nonostante rimproveri Jack per aver tentato di sottrargli la festa, può ora salvare il Natale. Vola così fuori dal camino della casa di Bau Bau per ristabilire la pace nel mondo, sostituendo i giocattoli distribuiti da Jack con i suoi.
Jack ritorna in città, accolto con gioia dai suoi cittadini. Babbo Natale, che nonostante tutto non prova rancore verso Jack, vola con la sua slitta sopra la città di Halloween e fa dono a Jack e ai suoi abitanti della neve. Gli abitanti di Halloween, contagiati dall'atmosfera festosa, finalmente capiscono cos'è il vero spirito del Natale. Sally rivela a Jack i suoi sentimenti e i due possono baciarsi sull'innevata Collina del Terrore, felici di essere se stessi.
= Personaggi =
Jack Skeletron (Jack Skellington nell'originale): è uno scheletro, leader del paese di Halloween e re delle Zucche. Alto 3 metri, dotato di un carisma molto elevato e un'agilità straordinaria, è anche molto vivace e allegro, ma quando viene obbligato a combattere non esita a usare tutti i suoi poteri. Organizza l'annuale festa di Halloween. Alla fine del film capisce di essere innamorato di Sally.
Sally: è l'assistente del dottor Finklestein, da lui stesso creata. È una bambola di pezza imbottita di foglie secche, con un animo ribelle ed è segretamente innamorata di Jack, ma troppo timida per farglielo capire se non attraverso le sue dolci azioni. È anche gentile, ragionevole, onesta, intelligente e premurosa. Sembra avere alcuni poteri di precognizione, dato che (tramite una visione) capisce subito che l'idea di festeggiare il Natale avuta da Jack è destinata a finire in tragedia. Sally è insensibile al dolore e invulnerabile a molti danni fisici, dato che sopravvive a cadute mortali, anche se finisce a pezzi. È anche un'esperta di cucito e ha vasta conoscenza delle pozioni. Inoltre, Sally è forse l'abitante meno spaventoso e terrificante di tutto il paese di Halloween.
Bau Bau: è la nemesi di Jack Skeletron e "reietto" del Paese di Halloween, è un sacco di juta, cucito malamente e riempito di insetti e da un serpente, che a volte sbucano fuori dai suoi occhi o dalla sua bocca. È maniaco del gioco d'azzardo e vive prigioniero in una caverna arredata a metà tra un casinò e una camera della tortura. Fa rapire Sally e Babbo Natale ma viene sconfitto da Jack. Il nome originale del personaggio è Oogie Boogie derivato da Boogeyman (uomo nero); nella versione italiana è ricavato dal Babau.
Vado, Vedo e Prendo (Lock, Shock e Barrel nell'originale): sono tre pestiferi e diabolici bambini mostri agli ordini di Bau Bau che rapiscono Babbo Natale e lo consegnano al loro capo. Vado è vestito da diavolo rosso, Vedo (la femmina) da strega e Prendo da scheletro.
Dottor Finklestein: uno scienziato e inventore di zombie, creatore di Sally, che abita nel paese di Halloween. In occasione del Natale costruisce la slitta volante e le renne di Jack. Si muove sempre su una sedia a rotelle perché paraplegico.
Babbo Natale (Santa Claus nell'originale): soprannominato Babbo Nachele (Sandy Claws nell'originale) da Jack Skeletron, è il leader del paese di Natale che viene rapito da Vado, Vedo e Prendo e quasi ucciso da Bau Bau.
Sindaco: il sindaco della città di Halloween. Ha il corpo a forma triangolare e possiede una doppia personalità simboleggiata dalla sua testa che può ruotare di 360° e con due facce: una rosea e felice, l'altra bianca e triste.
Zero: il cane fantasma di Jack Skeletron, con un naso luminoso a forma di zucca che guida la slitta in mezzo alla nebbia causata dalla pozione di Sally.
Abitanti della città di Halloween: hanno un aspetto spaventoso, talvolta repellente. Tra questi figurano personaggi tipici del mondo dell'horror come il Clown, i Vampiri, il Lupo mannaro, il Ciclope, i Diavoli, le Streghe, Behemoth, e Mr. Hyde. Altri invece, come Demone Arlecchino, il Mostro sotto le scale, e L'albero degli impiccati, sono stati inventati appositamente per il film. A parte il Bau Bau, nessun abitante della città è propriamente malvagio, semplicemente è nella loro natura spaventare: per questo quando tentano di creare regali di Natale per i bambini riescono a fare solo cose paurose e pericolose.
= Produzione =
Nightmare Before Christmas non nacque subito come film. L'idea iniziale proviene da un ricordo di Burton quando ha visto, con l'avvicinarsi delle festività natalizie, un negoziante rimuovere le decorazioni di Halloween per far spazio a quelle di Natale: da ciò è nata una sua poesia illustrata, realizzata quando lavorava per la Disney, e da cui prende ispirazione il film. La Disney tuttavia non approvò l'idea a causa dei temi dai toni decisamente dark.
Fra il 1990 e il 1993, Burton si occupò delle pellicole Edward mani di forbice e Batman - Il ritorno, e dopo aver ottenuto un enorme successo riprese Nightmare Before Christmas affidando la regia all'amico e socio Henry Selick, che girò il film con l'esplicito intento di realizzare un classico natalizio, come Rudolph la renna dal naso rosso o Il Grinch, e collaborò con altri tre sceneggiatori per la stesura definitiva. La Disney, non ancora convinta del progetto, decise di produrre il film insieme alla Touchstone Pictures. Bu